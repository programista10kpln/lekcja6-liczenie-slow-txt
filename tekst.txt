Jakub Stolarczyk: Dlaczego przedsiębiorcy powinni z uwagą śledzić kolejną edycję Gwiazd Jakości Obsługi?

Mirosław Bartoń: Obecnie firmy nie są w stanie konkurować wyłącznie cenami i asortymentem. To właśnie jakość obsługi oraz sposób podejścia do klienta są dzisiaj decydującym czynnikami, które wpływają na sprzedaż i lojalność. Dlatego już od 13 już lat prowadzimy największe w Polsce badanie satysfakcji, obejmujące 46 tys. firm z przeszło 200 branż. Wyniki ogłaszamy w ramach obchodów Światowego Dnia Konsumenta. Wnioski płynące z badania cieszą się ogromnym zainteresowaniem przedsiębiorców, ponieważ pomagają im lepiej zrozumieć potrzeby klientów oraz dostarczają cennych wskazówek. Ogłoszenie wyników badania jakości obsługi przyciąga uwagę również z tego powodu, że oprócz danych, pokazujemy żywe przykłady firm, które najlepiej spełniają oczekiwania klientów. W imieniu konsumentów przekazujemy im godło Gwiazdy Jakości Obsługi 2020.

Czy polskie firmy sprawnie dostosowują standardy obsługi do rosnących wymagań konsumentów?

Niestety różnie z tym bywa. Część firm, szczególnie tych mniejszych, idzie w tym zakresie "na żywioł", zakładając, że personel sam wie, czego oczekują klienci i jak się wobec nich zachowywać. Duże firmy posiadają zwykle standardy obsługi i szkolą personel. Często jednak okazuje się, że to, czego potrzebowali klienci w ubiegłym roku, obecnie już nie wystarcza. Taki trend widzimy w wynikach naszych badań, ponieważ od trzech lat wskaźnik zadowolenia klientów się obniża. Co prawda, są to nieduże zmiany, ale ukazują, że oczekiwania konsumentów rosną nieco szybciej niż umiejętności firm w zakresie jakości obsługi. Oczywiście mamy w tym zakresie wyjątki, które wyróżniliśmy, przyznając Gwiazdy Jakości Obsługi 2020. Do grona Gwiazd co roku wchodzą te marki, które lepiej niż inne firmy z danej branży dostosowały się do rosnących wymagań klientów i uzyskały najwyższe wskaźniki rekomendacji NPS.

CZYTAJ WIĘCEJ: Na czym polega Polski Program Jakości Obsługi?

Co najbardziej cenimy u pracowników, a czego nie tolerujemy? Czy polski klient jest lojalny, a może szybko zauważa braki i zagląda do konkurencji?

Przede wszystkim klienci oczekują od personelu wiedzy i kompetencji - w podsumowanym przez nas badaniu to najniżej ocenione aspekty jakości obsługi. Na słabą znajomość własnej oferty i niski poziom wiedzy u sprzedawców narzekamy aż w co trzeciej transakcji. Klienci skarżą się, że często wiedzą o produktach więcej niż pracownicy sklepu. Nie lubimy również marnować czasu. Organizacja i czas obsługi to drugi z najniżej ocenionych aspektów jakości obsługi. Problemem bywa również zachowanie personelu. Widok sprzedawców zajętych rozmową ze sobą lub wpatrzonych w smartfony nie należy niestety do rzadkości. Oczywiście należy podkreślić, że to są wyniki statystyczne i mamy wiele pozytywnych przykładów, w których klienci chwalą zarówno kompetencje sprzedawców, jak i szybkość obsługi.

Jak zmieniła się jakość obsługi w Polsce w ciągu ostatniej dekady?

To była dobra dekada dla jakości obsługi. Wskaźnik satysfakcji konsumentów w Polsce rokrocznie rósł, aż do 2017 roku, kiedy osiągnął maksymalny poziom 77,9 proc. Ostatnio niestety mamy do czynienia ze zmianą trendu, zauważalna jest tendencja spadkowa. Na koniec 2019 roku wskaźnik jakości obsługi osiągnął wartość 76,4 proc. Oznacza to, że średnio na każde 1000 transakcji aż 236 można uznać za całkowicie nieudane. Przed firmami stoi więc duże wyzwanie.

To wyjątkowa gala, podczas której nagrodzone zostaną firmy, które na przestrzeni ostatnich 10 lat utrzymywały najwyższy poziom obsługi konsumentów. Jak to się robi? Czy można stworzyć taki przepis na sukces?

Należy podążać za potrzebami konsumentów i pamiętać, że są one zmienne, nieustannie ewoluują pod wpływem działań konkurencji oraz rozwoju technologicznego. Firma musi być w nurcie tych zmian, a do tego potrzebuje stałego dopływu informacji oraz narzędzi kontrolnych. Nie wystarczą już ankiety satysfakcji realizowane przez firmę od czasu do czasu. Badanie opinii i potrzeb klientów musi być permanentne tak jak w przypadku Polskiego Programu Jakości Obsługi. Firma nie może również zamykać się w świecie swoich standardów, dobrze jest badać jakość obsługi poprzez zewnętrznych audytorów. Współpracujemy w tym zakresie z zespołem SecretClient i widzimy, jak cenne jest połączenie opinii konsumentów z badaniami Tajemniczego Klienta.

POLECAMY: Kto z Gwiazdą Jakości Obsługi? Zaraz dowiemy się, które firmy najbardziej cenią konsumenci

Czy podjąłby się Pan prognoz dotyczących tego, jak zmieni się jakość obsługi w kolejnej dekadzie? Na przykład, uwzględniając utomatyzację czy wykorzystanie sztucznej inteligencji i jej wpływu na kontakt z klientem.

Ewolucja w jakości obsługi odbywa się na naszych oczach. Już dziś coraz częściej mamy do dyspozycji kasy samoobsługowe, a help-deski i firmowe czaty wspierane są przez sztuczną inteligencję. Nowa dekada z pewnością przyniesie nam dalszy rozwój zdalnych zakupów, jeszcze więcej spraw będziemy mogli załatwić na odległość. Liczymy w tym zakresie na rozwój narzędzi prezentacji, np. wirtualnych przymierzalni ubrań, wizualizacji produktów w 3D i hologramów. Prawdopodobnie pojawi się możliwość zdalnego dotknięcia lub powąchania produktów. Obok wirtualnej rzeczywistości nastąpi rozwój pojazdów, które będą nam dostarczały zakupy. Przesyłki kurierskie i pizzę przyniosą nam drony, a większe zakupy przywiozą autonomiczne samochody. Najważniejszym, o czym firmy powinny pamiętać, jest to, że bez względu na możliwy stopień automatyzacji, po drugiej stronie nadal mają człowieka i to jego potrzeby powinny być priorytetem.

Rynek konsumencki zmienny jest. Jakie mamy obecnie największe trendy w obsłudze klienta?

Po pierwsze mamy do czynienia z automatyzacją coraz większej liczby procesów związanych z obsługą klienta. Z tym trendem wiąże się kolejny, tj. przyspieszanie obsługi - z naszych badań wynika, że klienci coraz bardziej cenią swój czas i wygrywają na rynku firmy, które potrafią zmniejszyć kolejki, czas oczekiwania na obsługę i poprawić szybkość dostaw. Kolejne dwa trendy, na które warto zwrócić uwagę, pozornie sobie przeczą, ponieważ z jednej strony mamy globalizację, a z drugiej strony rośnie rola indywidualnego podejścia do klienta i personalizacji ofert. Widzimy jednak, że te zjawiska można łączyć, pod warunkiem wparcia obsługi klienta przez sztuczną inteligencję. W rezultacie następuje skracanie dystansu pomiędzy firmą a klientem, kontakt staje się bardziej bezpośredni, a klient nie czuje dyskomfortu, że nie został obsłużony przez człowieka. Często nawet nie wie, czy miał do czynienia z miłym i empatycznym pracownikiem firmy czy z algorytmem.

Czy obecnie dynamicznie wzrasta świadomość konsumentów w obszarach, nazwijmy to, około konsumenckich? Mam tu na myśli np. troskę firm o ekologię czy działania z obszaru zrównoważonego rozwoju?

Tak, obserwujemy taki trend. Konsumenci coraz częściej wybierają produkty ekologiczne. Sprawdzają, czy produkty nie były testowane na zwierzętach oraz zwracają uwagę, jak procesy produkcji wpływają na środowisko. Warto przy tym zauważyć, że świadomość ekologiczna wśród konsumentów rośnie szybciej niż w firmach, dla których zmiany składu produktów lub opakowań oceniane są przez pryzmat kosztów. Ale to właśnie klienci i ich zachowania mogą wymóc na firmach, zdrowszą produkcję oraz zmniejszenie liczby śmieci trafiających do środowiska. Na przykład już dziś widać, jak rozrastają się alejki z produktami eko w supermarketach - to efekt zakupowych decyzji klientów. Wystarczy wyzwolić siłę, jaką dysponujemy jako konsumenci, czyli mądrze kupować oraz dzielić się opiniami na portalu jakoscobslugi.pl zgodnie z mottem - "Twoja opinia się liczy!".